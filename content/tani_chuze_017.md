---
title: '* * * (Ticho zmírá)'
contentType: poetry
---

<section>

Zeno Kaprálovi

Kalné světlo bronzu houpe mokrou vrší,  
vraní život třepotá se v nohavicích času.  
Panebože, okousaným nehtem svého jasu  
oloupej nám šero, které v drúzách prší.

Týdny a měsíce se budí ve svém parku,  
kmitný vjem sítí: v očích oka vítr tká.  
Rozděluje kapky tmy čile do pohárků,  
vtom venčené feny hlas všechny vytrtká!

Sochy na to hledí, skučím tu i já;  
ticho je napadrť, jsme obklopeni střepy.  
Průsvitný tmel myšlenek pomalu je lepí…  
Na tenounké noze stojí jitřní čáp.

Klape svým zobákem: a ve spirále úderů  
vše nehybné se náhle dává do pohybu.  
Také já se hýbu.

Jen má pravá ruka ku prospěchu ticha  
             se spěží pera znehybněla…

Chvíli slyšíš sochy dýchat.  
V pozadí už marš, rychlopalná děla!

</section>
