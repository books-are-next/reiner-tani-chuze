---
title: '* * * (Někde)'
contentType: poetry
---

<section>

Někoho svezou.  
Déšť svírá se zemí  
ostrý úhel.  
V něm komíhají  
vůně, elektrický pel.

Tvé hýždě lnou  
ke stěně spánku.  
K omítce,  
na níž kvete  
ráno, voda, stín.

Seismické noty,  
tělo prochvívá se.  
Ale ty neuvidíš  
vlnky svitu narážet  
do okraje džberu…

Máš jezinčí prsty  
mezi svými stehny.  
Hyb v rákosí,  
štěk’ pes.

A to je všechno.  
Snášet se ze zvonice,  
napínat vzduch.

Posouvat život  
kapkou svého těla…

(rekonstrukce z roku 1990)

</section>
