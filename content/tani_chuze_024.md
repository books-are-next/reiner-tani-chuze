---
title: '\* \* \* (Novoroční)'
contentType: poetry
---

<section>

_naposledy Jitce_

Ledva sis usrkl z prvního dne roku,  
už běžíš nazpátek; brána je zavřená.  
Zmateně bušíš a slza ve tvém oku  
stojí též na vratkém rozhraní světů.

Svět, který padl, a svět, který se zrodil.  
Slza je pilina jemně sfouklá z ponku.  
Ohňostroj: obloha rozepjala sponku,  
tváří střech mihly se obarvené vlasy.

A já právě do tmy tiše vyprovodil  
tu, která mrtva je už celou řadu let.  
Vlastní rukou krájím oblý, rudý svět,  
dužina šramotí, zuby zatrnuly.

„Mám na její zkáze nebetyčný podíl:  
na botách schne mi stále čerstvé bláto minut.  
V jednotkách pohybu beznadějně svinut,  
kéž se už roztříštím o katr nuly!“

— — —

Přitom se dopředu nijak zvlášť nehrnu;  
vím přece, že se tak vzdaluji od ní.  
Umírám pomalu, pěkně den po dni,  
ale zatímco ona žije v předešlých minutách,

mě Nový rok zas hadovitě vtáh’  
do svého bledého chřtánu. Jako by  
zrovna na mně, sakra, tolik záleželo!  
Stojím u okna, brečím, chladím si čelo

a myslím přitom nejen na ni.  
Myslím na mrtvé, které jsem měl rád.  
Nový rok hlasitě ukájí svůj hlad,  
jsem sunut jícnem, jsem v sani,

časem pozřen, jsem novodobý Jonáš.  
Oni jsou zkrátka tam, a já tady!  
Nový rok, to se ví, neumře hlady.

(Však jednou, Bestie, však jednou skonáš!)

</section>
