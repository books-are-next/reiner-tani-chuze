---
contentType: prose
---

## \* \* \*  
(Vzdechy nad Brnem)

Pořádně usazen, šlápl jsem na plyn a  
země se rozběhla v botách Čé Čaplina.  
Oko se zasmálo, den přivinul k líci,  
mravenec úsvitu polkl noc jak mšici.

Stíny bruslící na ulici zůstaly za mnou…  
A potom říjen, brzdná dráha léta,  
rozševelil stromy, jimiž huba světa  
okrouhle svírá cecíky, ó, dlažby…

A až bych ržál, až dopouštěl se vytí,  
kolik ze mě vysaje každý závan něhy!  
Vítr už se sklání, vítr šumem sytí  
břicha radnic, vrátnic, břicha kol u cesty.

Já jsem synem Brna, píšu incesty!  
Však dosti! Teď pojďme scelovati!  
Vzpomínky už řadí se vážně jako svatí  
v průčelí Tomáška: nad hlavou nevěsty

a rozeklané přízně  
   závojíček tkají z mnoha, mnoha ach.  
Za chvíli vezou už na márách  
mých hebce mrákotných, _ach!_, třiatřicet let.  
Berou to hopem a mají to hned.

A já jsem rád, že jedu s čistou hlavou.  
                  _Můj vztah k Brnu totiž není_  
                  _lepší nežli — bio-ero-genní_.  
Žiju v tom a miluju to.

Cpu se v menzách, vedu první útok,  
hulákám i tam, kde zlato mlčeti.  
A potom vrnivý jsem, samo něžné klubko početí,  
jsem ten, kdo ráno tiše tluče ti

na průlinčivé okénko parku, i ten,  
kdo ti při bolesti ze rtů uniká jak sten.  
Jsem scelovač a zároveň i nit.  
Sceluji, ale mou krví je též scelováno.

A ty se můžeš rozkročit a mě obvinit:  
že celé město vypadá jak příšera,  
že na tu hrůzu musíš koukat každé ráno.  
A že nádraží není pořád doděláno…

A taky jo! Neb dělník stavby není nic.  
Kéž oko básníka svých vkročí do vinic,  
kde bývá otrokem i panovačným carem!  
Ivánku Blatný, dušičko má hravá —

polír se sluní, majolenka vstává —  
od koho tebe dostali jsme darem?  
Ty postavil’s tu víc než všichni architekti…  
a že jich Brno mělo svého času!

Tvůj zrak byl soumrakem a byl i jasu  
jitřního kardinálem. Ačkoli zbytek ti  
poct dluží nejeden básnický prevít,  
já půjdu za tebou, nehodlám slevit,

jsem zcela srozuměn s novým údělem.  
Zas blikám, troubím, jedu scelovat…  
Vypadlou notu nahradím svým tělem  
a budu zvědav, jak žesť ji bude hrát…

\[…\]

_Epilogue_

Hle, město ožívá. Město zase žije.  
Tympány duní, pozoun, harmonie,  
Brno je koncert pod andělskou hýždí.  
Do tkáně ulic moje jehla vjíždí

s úžasu tenkou krystalickou nití.  
Cítím, jak vpich podzimem se nítí…  
a když se nad Brnem rozklene nebe,  
vím, že jsem sceloval  
                                      jenom sám sebe.
