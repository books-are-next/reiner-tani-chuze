---
title: '* * * (Švédská trojice)'
contentType: poetry
---

<section>

J. H. Krchovskému

_Musím ještě pít!_ Vydechnu líh do odulé tváře;  
však lunu střídáš ty, zlá noc se demaskuje…  
A pak se ztrácíš též; tak dojde na Lichváře,  
který nechal roucho své u šatnářky sluje.

Křičím naň, že seru na všechna Zmrtvýchvstání,  
a On se mne dotýká _tvou_ hebkou dlaní;  
Jak tu ležím na ulici a jak kňučím: „Bože,  
polož mě, _má milá_, na střep svého lože.“

Pak s pomocí tvou a boží polomrtvý vstávám,  
hle: jak Svatá trojice stoupáme na nebesa…  
Šeptám ti, co nestihl jsem říct kočičím hlavám:  
„Probuď mě, až budeme zpátky na zem klesat.“

— — —

Tma. Nad líhem v útrobách se rmutný klene tón.  
Zvrácená postava naléhá uvadlým chvostem  
na třpytný nástroj ženy. Ve výjevu sprostém  
ční i někdo třetí: billboard firmy Benetton.

Ach, jaká ubohost! — Jaké je to, být u Boha host?  
Já nocí prošel, kam nelze vejít za střízliva.  
A přestože _tebou_ byl jsem veden,  
vím, co to znamená, když řeknou, _Bůh se dívá_.

Dnes v noci jsme se střídali v roli voyera,  
všichni tři, ach, hleděli jsme skrzevá mé okno.  
_Kristus Pán se narodil_, Kristus byl jen jeden;  
právě proto musel jsem si odpoledne loknout.

— — —

A když jsem nad ránem na chvilku procit’,  
řek’ jsem si, _v ožralství je jistá mystika;_  
_jen to tvé_ ach _se mě bohužel netýká_…  
U jeskyně ležel jsem, odvalen jak kámen.

A pointa čili finále, či s prominutím amen,  
je obsažena v pohledu, jímž vrátil jsem se k tobě.  
Přirození tvé, _uf!_, sálalo jak plamen;  
jisto je, že kdo měl být, nebyl ve svém hrobě!

Zde pointa čili finále, či s prominutím amen:  
Nad naší postelí se rozklenula záře.  
V tu chvíli jsem pochopil, kdo psal tuhle báseň  
bleděrudým inkoustem z tvého kalamáře.

</section>
