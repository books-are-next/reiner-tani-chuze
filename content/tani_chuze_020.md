---
contentType: prose
---

## \* \* \*  
(Chůze pošmourným odpolednem)

Z Bítova do hradu, větrem vypuzován z obce,  
nejsem res catholica a mříti budu sám.  
Oslí tma v bodláčí suicidně hýká,  
kopýtkem hlasů jsem do krajiny dusán.

Šerosvit hloubne v hlavě mé i v srdci,  
jdou šelesty, jdou po travách hřbitovních.  
Lidé se, ach tolikrát, v měkké hrůze budí,  
přesto dál i ve dne, přesto spí to v nich.

Den jako tento, kdy vidíte mě mířit  
ze svého posedu do kopce podél lesa.  
Den jako tento, třeba už naposled…  
Však za ohybem noci zas cesta ke dni klesá.

Tak vracím se zpátky, posté jak  
jediný netopýr na trase vinným sklepem.  
A říkám si: „Dnes to tu ještě doklepem;  
zítra se proměním v hvězdu nad tvým domem.“

(Bítov 27. září 1997)
