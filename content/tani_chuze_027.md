---
title: "\* \* \* (Hřbitov v Marině)"
contentType: poetry
---

<section>

Jak rozlišit ty dvě: chvíli cennou, chvíli bezcennou?  
Tancují v reji plošně obsáhlém…  
Hodiny zírám na gekona, čekaje,  
             kdy se nohy lezce hnou,  
je vedro… a kdesi v hloubi pod sálem

leží řady těch, již strnule civí před sebe.  
Společně hledáme nevěstu bez věna.  
Průvan proudí dutinami lebek, nebe  
rudkou maluje své tahy; sen-noha dřevěná.

Gekon se asi pohne, až mě odsud vyženou;  
já nedočkám tu chvíli kýženou  
a mizernou mi bude útěchou,  
             že věděl jsem už za života:  
Chvíle jako taková je neúprosná kóta,

o niž se dá bojovat jen bez pohybu, v tkvění.  
Jen totální nečinností umořit lze čas.  
Proč ledva zrozeno embryo hloupé pění,  
nožičkou ťukajíc na mrtvého v nás?

</section>
