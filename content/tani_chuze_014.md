---
title: '* * * (Brněnské loučení à la V\. N\.)'
contentType: poetry
---

<section>

Sbohem, a kdybychom se víckrát nesetkali,  
bylo to krásné a bylo toho dost.  
Koleje cejch smutku do mé kůže pálí,  
s refýží jsem téměř osikově srost’.

Bylo to překrásné; a všechno jednou končí,  
šumím tu nehlučně, chybějí mi slova.  
Smíchu tvého nevzbudí mne jiskra, tón či  
hřmot. Už vím, že nesejdem se znova.

Možná se několikrát zahlédneme v dáli  
na ulicích, kterým vydáni jsme všanc.  
Ale kdybychom se už nikdy nesetkali:  
utři, lásko, slzy, neztrácej svůj glanc.

Našel jsem v tobě, co dosud nenalezli jiní:  
schovávala’s v klíně sloky slavné básně.  
Do jakých rozsoch tě budoucí čas vklíní?  
— Tvým osudem je letět, mým: hynout —  
             ovšem _krásně_.

Sbohem, miláčku, sbohem, můj krystale!  
Poštou ti posílám tesklivý rozsudek.  
Možná se setkáme za dvě stě, tři sta let —  
nad kávou, u stolu… Vyplň se, osude!

</section>
