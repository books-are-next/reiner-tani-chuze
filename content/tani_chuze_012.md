---
title: "\* \* \* (A až pant klasika ...)"
contentType: poetry
---

<section>

_Janu Opolskému_

_Kobaltu okulár zmlžit, ó, lehce,  
dlaněmi vyplísnit Svitavu bílou.  
Hle, ona brání se, pláče a nechce…  
strhneš ji v okeán bezedný silou?_

_Nebe se klene nad ocasem hřebce,  
orkán je rozpůlí zlatistou pilou.  
Ticho se houpe v březích, ó, ecce:_

Už milá proudíš mou ukrutnou žilou!

Už milá plyneš v kurvárny  
avantgard. Už mnohem méně jsi  
než větrající nic. A marný  
budu já. Viz měsíc, štěkot, psy.

Divá letí smečka — odehnané Slovo  
nikdy více nenalezne  
chýši, Bože, Úst. Do chýše klovou  
kapky deště:  
   Co ztraceno, to rezne…

— — —

A až pant klasika úplně zrezne,  
nebude už nic tak něžné.

</section>
