---
title: '* * * (Jak se dělá báseň)'
contentType: prose
---

<section>

_Ještě počkej, houkl dolů mrak…  
a v hrstích nesl déšť jak jemně mletý mák.  
_V té básni, kterou psal jsem někdy před deseti lety,  
dívky byly nudlemi; bledé, ach, konaly výlety…

A měly zmoknout snad, snad v čase oběda,  
což už se nedozvím, neb tenkrát, nevěda  
jak dál, jsem báseň nedopsal.  
— A hle: byvšími hrdiny dnes zaplněn je sál.

Setkání nudle s mákem na operačním stole;  
představivost zvedá se supící jak golem.  
Uzda má se trhá, praskají pláty železné,  
hned v almaře se skrej’, ven nelez, ne,

skryt ostaň, dokud pták neustrne v letu,  
hle, už spatřil z výše svou vyvolenou větu:  
_Setkání nudle s mákem na operačním stole  
nemělo by po letech asi tolik bolet._

</section>
