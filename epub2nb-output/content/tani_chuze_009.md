---
title: '* * * (Bez názvu)'
contentType: prose
---

<section>

for Mariah Carey

Když jsem někdy sám, hledím na tvé bříško, Mariah.  
Na tvé pěkné bříško v příjemně teplém tónu  
bukletu a poslouchám tvůj nadzvukový hlas.  
Mariah! Supersonic!

Poslouchám tě, když jsem sám, a když tě  
                                                                           poslouchám,  
s tebou jsem, Mariah. Tehdy přeji si:  
Ó věci prosté, vejdětež branami mých smyslů  
a setrvejte _inside me_ ku větší slávě Boží, Gloria!

Když s tebou jsem, Mariah, vše, co jest tvé,  
daleko přesahuje svůj prapůvodní vzrůst.  
Tvé bříško je medem hájů, tvůj hlas  
je macula lutea, již vyronilo ranní slunce.

Patříme si, Mariah, tys mé svatojánské máslo  
utlučené ve vemeni starých černých krav.  
Roztírám tě po hrubém zrně své samoty.  
Koušu tě, Mariah, tam, kde to máš ráda!

</section>
