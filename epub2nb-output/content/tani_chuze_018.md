---
title: '* * * (Post coitum…)'
contentType: poetry
---

<section>

_Markétě Jankové_

Když za naším domem vyhloubili jámu  
a miláček do rotačky pračky  
marně cpal ručník _full of love_,  
vešel jsem, on túze lek’ se… a já mu:  
„Pojď, ukážu ti, cos ještě neviděla.“

Šli jsme, jáma za naším domem zela.  
Podstata holého miláčka  
se dosud úlekem poněkud chvěla.  
(Stáli jsme v okně, vedle prala pračka:)  
Miláček si přál, bych ztišil se a zhas’…

A už se na nás v kuchyni tma mačká,  
hledíme upřeně na hladinu jámy.  
Z pekel se noří: tu prkno, proláklina,  
tam hromada písku. Vedle mne  
se přidá k chóru marnost holá klína.

Načež se vyděsím, uhlídav tu věc.  
A už vleku kvapem Eurydiku zpět  
z podsvětí, _ó ano_, do pozemských vět,  
takže asi neviděla, co zví bdělý čtec:  
v naší jámě spinká šedý kostlivec.

Holenní kost, čéšky, prozrazený hrob  
a ten jeho hrudní košík plný hlíny:  
„Je tohle mé Já, nebo někdo jiný?!“  
Já je přece očištěno, poručeno noci,  
já má přece z nahoty velmi libý pocit.

Já se přece jen tak nerozvzlyká…

                      — Časované ticho  
             v koši tiká… Vrzla klika!  
Bytem jde ten, kdo byl vyhrabán.  
Do ložnic se vrací dávno mrtvý pán.

_Tři dny po napsání této básně přinesla Mladá fronta Dnes zprávu, že během archeologického výzkumu pod mým kuchyňským oknem byl sesuvem půdy zasypán mladý muž. Přestože záchranné práce trvaly jen několik minut, zadusil se._

</section>
